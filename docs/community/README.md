# ข้อกำหนดในการใช้งานกลุ่ม
อัปเดทล่าสุด: 15 เมษายน 2024 <br/>
เริ่มใช้งานข้อกำหนดตั้งแต่วันที่ 16 มิถุนายน 2021 00:00 เป็นต้นไป

::: tip TL;dr
☝ ข้อกำหนดนี้ถูกสร้างขึ้นเพื่อให้ผู้ใช้งานกลุ่ม Language: Thai สามารถอยู่ร่วมกันได้และสามารถแชร์มุมมองและประสบการณ์ ไอเดีย และข้อมูล
:::

ยินดีต้อนรับสู่ชุมชนกลุ่มการแปลภาษา Telegram ภาษาไทย พวกเราเป็นกลุ่มอาสาสมัครที่ร่วมกันแปลส่วนติดต่อผู้ใช้ของแอป Telegram เป็นภาษาไทย เพื่อให้ผู้ใช้ภาษาไทยสามารถใช้งาน Telegram ได้อย่างสะดวกยิ่งขึ้น ชุมชนของเราเปิดกว้างสำหรับทุกคนที่สนใจเข้าร่วมแปล ไม่ว่าจะมีประสบการณ์ด้านการแปลมาก่อนหรือไม่ก็ตาม เพราะเรามีระบบช่วยเหลือและให้คำแนะนำสำหรับผู้ที่เพิ่งเริ่มต้น นอกจากนี้ยังมีการแลกเปลี่ยนความคิดเห็นและข้อเสนอแนะระหว่างสมาชิกอย่างสม่ำเสมอ เพื่อพัฒนาคุณภาพของคำแปลให้ดียิ่งขึ้น

อย่างไรก็ตาม เพื่อให้การทำงานร่วมกันเป็นไปอย่างราบรื่นและมีประสิทธิภาพ พวกเราจึงได้กำหนดข้อปฏิบัติและแนวทางต่างๆ ขึ้นมา ซึ่งสมาชิกทุกคนจำเป็นต้องทำความเข้าใจและปฏิบัติตาม ทั้งนี้เพื่อประโยชน์ของชุมชนโดยรวม

ข้อกำหนดชุมชนฉบับนี้จะช่วยทำให้ทุกคนเข้าใจถึงเป้าหมาย วิธีการทำงาน กฎระเบียบ รวมถึงบทบาทหน้าที่ของตนเองในฐานะสมาชิกของชุมชนแห่งนี้ได้ชัดเจนยิ่งขึ้น เราหวังเป็นอย่างยิ่งว่าทุกคนจะให้ความร่วมมือปฏิบัติตามข้อกำหนดเหล่านี้ เพื่อให้ชุมชนของเราเติบโตไปในทิศทางที่ดี และสามารถสร้างประโยชน์ให้กับผู้ใช้ Telegram ภาษาไทยได้อย่างแท้จริง

ขอขอบคุณทุกท่านที่เข้าร่วมเป็นส่วนหนึ่งของชุมชนกลุ่มการแปลภาษา Telegram ภาษาไทย ไม่ว่าจะในฐานะผู้แปล ผู้ตรวจทาน หรือผู้ใช้งานทั่วไป ความร่วมมือของพวกเราทุกคนจะช่วยผลักดันให้ Telegram เป็นแอปที่ใช้งานง่ายและเป็นมิตรกับผู้ใช้ภาษาไทยมากยิ่งขึ้นอย่างแน่นอน

## คำนิยาม
1. "ข้อความ" หมายถึง ข้อความตัวอักษร ข้อความเสียง ข้อความวิดีโอ รวมถึงสติกเกอร์ อีโมจิ ลิงก์ และไฟล์แนบต่างๆ ที่ส่งในกลุ่ม
1. "ผู้ดูแล" หมายถึง ผู้ที่ได้รับการแต่งตั้งจากเจ้าของกลุ่ม Telegram (@telegram) ให้ทำหน้าที่ดูแลกลุ่ม

## แนวปฏิบัติที่ดี

1. ให้เกียรติสมาชิกทุกคนในกลุ่ม
1. หลีกเลี่ยงการส่งลิงก์ที่ไม่แสดงตัวอย่างเนื้อหา หากส่งไปแล้วให้ลบและส่งใหม่พร้อมตัวอย่างเนื้อหา
1. แนะนำเพื่อนหรือผู้ที่สนใจเข้าร่วมกลุ่มเพื่อแบ่งปันความรู้เกี่ยวกับการแปลภาษา
1. ช่วยกันรักษาความเป็นระเบียบและบรรยากาศที่ดีในกลุ่ม
1. แจ้งผู้ดูแลหากพบช่องโหว่ในข้อกำหนดนี้เพื่อนำไปปรับปรุงต่อไป

## ข้อห้าม
1. ส่งข้อความเพื่อก่อกวน เบี่ยงเบน สร้างความสับสน หรือสแปมในกลุ่ม
1. โพสต์เนื้อหาที่ไม่เหมาะสมหรือไม่เกี่ยวข้องกับกลุ่ม รวมถึงการโฆษณาสินค้าหรือบริการ
1. เขียนข้อความที่หมิ่นประมาท ดูถูก หรือลดคุณค่าบุคคล กลุ่มคน เชื้อชาติ ศาสนา เพศ หรือมุมมองต่างๆ
1. เขียนข้อความที่แสดงหรือสร้างความเกลียดชังและความรุนแรง
1. กล่าวหาผู้อื่นโดยไม่มีหลักฐานหรือใช้หลักฐานบิดเบือน
1. ส่งลิงก์เชิญไปยังกลุ่ม Telegram อื่นที่ไม่เกี่ยวข้อง
1. ส่งเนื้อหาที่ไม่เกี่ยวกับการแปลภาษาไทยบน Telegram
1. บันทึกเสียง ข้อความ วิดีโอ หรือข้อความวิดีโอ โดยไม่ได้รับอนุญาตจากสมาชิกหรือผู้ดูแล ยกเว้นเพื่อป้องกันตัวเองจากการถูกโจมตีหรือคุกคาม หรือตามคำสั่งศาล

## บทลงโทษ
หากสมาชิกฝ่าฝืนข้อห้ามข้างต้นและมีผู้พบเห็น ผู้ดูแลจะดำเนินการลงโทษทันทีตามขั้นตอนดังนี้:
- ลบข้อความที่ฝ่าฝืนทั้งหมด
- หากทำผิดครั้งแรก เตะออกจากกลุ่มชั่วคราว (สามารถกลับเข้ามาได้)
- หากทำผิดครั้งที่สอง แบนการแชท 1 สัปดาห์ (ไม่สามารถส่งข้อความ ลิงก์ ไฟล์ หรือโพลได้ แต่ยังเข้าออกกลุ่มได้)
- หากทำผิดครั้งที่สาม เตะออกและแบนจากกลุ่มและ translations.telegram.org ถาวร
- คำตัดสินของผู้ดูแลถือเป็นที่สิ้นสุด แต่สมาชิกสามารถโต้แย้งได้หากการฝ่าฝืนนั้นก่อให้เกิดประโยชน์ส่วนรวมหรือเพื่อสร้างความตระหนัก

หากสมาชิกกระทำผิด พ.ร.บ.คอมพิวเตอร์หรือกฎหมายอื่นๆ ผู้ดูแลอาจต้องลบข้อความที่เกี่ยวข้องเพื่อไม่ให้กลุ่มมีส่วนรับผิดชอบ

